# Sander Söderberg - Prag

<img src="../../media/reseberattelser/sander-söderberg-prag1.webp" class="rese-top">

Universitet: Czech Technical University in Prague
Termin: HT2023  
Inriktning: Kemi

Na Shledanou, Prag!

## Innan avresa

Att åka på utbytes var alltid något jag ville göra sen jag började på KTH och fick höra om möjligheterna och platserna man kunde åka till. Från kompisar i klasser ovanför min fick jag höra massor med roliga historier och om hur roligt de hade, vilket fastställde ännu mer att jag också borde söka. Tjeckien var inte mitt förstahandsval, men jag tog min chans och jag är så glad att jag gjorde det. Jag har tidigare varit i Prag när jag var mindre, så jag hade redan en idé om vad jag skulle förvänta mig, men att få faktiskt bo och uppleva landet i en hel termin skulle vara något helt annat. Att söka till ett land inom EU hjälpte dessutom enormt med utbytesprocessen i helhet. Det fanns inga språkkurser eller visum som jag behövde ansöka till, och Erasmusstipendiet skadade inte heller med att ge mig mer möjligheter för att hitta på roliga saker att göra i staden och Europa i helhet. 

## Ankomst

Jag anlände i Prag den 14:e september, ungefär två veckor innan kurserna började, och några dagar innan deras mottagning. Deras internationella mottagningen var inte lika händelserik som något man kan hitta på KTH, men jag kände det var ett bra sätt att lära känna andra folk på utbytesstudier, och få några att kunna kontakta om man hade eventuella problem som behövde lösa sig. Via mottagningen var jag på en stadsvandring och en resa till en liten stad utanför Prag som heter Kutná Hora, som är känd för sina gamla silvergruvor, St Barbara-kyrkan, och Benhuset som ligger någon kilometer från staden.

## Ekonomi

Då det var inom EU så fick jag Erasmusstipendiet för mina studier, som hjälpte mycket i början när man betalat för flyg, betalningar för sitt boende, och eventuella möbler man behövt införskaffa för terminen. Överlag är Tjeckien ganska billigt. På barer kan man förvänta sig nästan halva priset från standardbarer i Sverige, och i mataffärer är det något billigare än Sverige. På restauranger kan man förvänta sig samma sak. För min del var det mest i början som jag hade problem med ekonomin, men efter runt en månad när man har köpt allt man kan behöva så blev det inga problem för mig. I Prag hade de vad som kallas för ISIC, som kan tänka sig som den internationella versionen av Mecenat. Med den kunde jag få rabatterad resekort, samt kunna köpa billigare tågbiljetter om man ville resa till närliggande städer/länder. Med den kunde jag fixa ett rabatterat lokaltrafikskort som lät mig använda deras spårvagnar och tunnelbanor. Med mitt ISIC-kort kostade ett terminskort runt 300kr. 

## Boende

<div class="rese-img-container">
    <img src="../../media/reseberattelser/sander-söderberg-prag-boende1.webp" class="rese-mid">
    <img src="../../media/reseberattelser/sander-söderberg-prag-boende2.webp" class="rese-mid">  
</div>

Via universitetet fick jag mitt boende genom en portal där man kunde ansöka till olika ”dorms” som fanns på ställen runtom universitetet. Boendet jag hamnade på heter Masarykova, och var mindre än 5 minuter till deras campus. Boendet var helt okej, och jag delade rum med en annan från KTH och sen delade vi hela lägenheten med 5 andra som var från Schweiz. Vi hade två spisplattor, en toalett och ett badrum med dusch. Boendet hade ett kök som man kunde boka om man ville det, och de hade tvättider som man bokade in sig på genom att gå ner till receptionen. Varje tisdag kom en städare och damsög hela lägenheten, och varannan torsdag och tisdag kunde man gå ner och byta ut sina sängkläder om man ville det. Generellt var boendet bra kände jag. Månadskostnaden låg på ca 2500kr, och boendet var värt den låga hyran.  

## Universitetet och studierna

Deras campus är ganska stort, men med inriktning inom kemi så fanns inte det bästa kemiutbudet på universitetet. Deras kemikurser var antingen för specifika eller för grundläggande för att jag skulle kunna läsa dem. Undervisningen var i helhet bra tyckte jag. Deras schema var detsamma varje vecka, så din vecka såg exakt likadan ut hela terminen. På torsdag hade jag till exempel endast en lektion på morgonen, därefter hade jag resten av dagen ledigt. Det fanns språkkurser i Tjeckiska som jag inte hann ansöka till, men mina rumskamrater gjorde det och tyckte det var roligt och lärorikt. Deras termin är inte uppdelad i perioder, så du läser alla dina kurser under hela terminen, med färre lektioner i veckan per kurs. 

## Kurser

De första två veckorna kan du lägga till och ta bort kurser i ditt system, så ifall du har eventuella krockar eller kurser som inte var vad du förväntade dig så kunde du enkelt byta ut dem och lägga till andra kurser. Jag försökte motsvara kurserna jag skulle läst under höstterminen, men kunde inte läsa lärarkurser då jag behöver läsa dem i Sverige. Jag började terminen med att läsa 30hp, men behövde sen byta ut kurser på grund av schemakrock och lade till andra så jag läste tillslut endast 24hp. Kurserna jag läste var:

102FTB Thermomechanics, 2 ECTS credits – En lektion i veckan som började med en kort föreläsning och sen en quiz som man skulle lösa.
125APTM Applied Thermomechanics, 4 ECTS credits – En lektion i veckan som var föreläsningar. Slutade med ett avslutande tentamen på allt vi hade gott igenom.
101MPSE Probability and Statistics, 6 ECTS credits – En lektion i veckan, och en hemläxa varje vecka där man fick godkänt om man klarade alla hemläxor.
D01MTN1 Mathematics for Application + Numerical Methods 1, 4 ECTS credits – Två lektioner i veckan, med lite utspridda veckor om det vi hade gått igenom. Avslutades med ett examinerande moment där jag fick en hemläxa som jag behövde lösa.
15CHRP Chemistry of Radioactive Elements, 2 ECTS credits – Endast digitala föreläsningar, hade träff med läraren ca 1 gång i månaden där jag tog upp eventuella frågor jag hade om innehållet. Avslutades med en munta där jag fick 20 minuters förberedelse, och sen presentation på ca 20-30 minuter framför läraren.
128PMA Project Management, 4 ECTS credits – En lektion i veckan, med två hemläxor under terminen och tillslut en avslutande tentamen.
144WSE Drinking Water Management, 2 ECTS credits – En lektion i veckan, en hemläxa och slutade med en tentamen. 
Jag tyckte om kurserna i helhet. Att läsa allting under en termin gjorde det lite svårt att komma ihåg det man hade lärt sig i oktober, men jag klarade alla mina kurser och lärarna är ganska snälla ifall något blir fel eller om du inte förstår något moment. 

## Staden och landet

Prag är en jättevacker stad med massor med saker som man kan göra. Gillar du att klubba och dra på barer så fanns det alltid någonstans man kunde dra till, och lär du känna många utbyteselever så kommer man alltid ha något att hitta på under helger. Med massvis med fina byggnader, muséer, och mysiga caféer som man kan plugga på, så hade jag aldrig en tråkig stund i Prag. Folket i Tjeckien är ganska reserverade, håller för sig själva. Jag lärde aldrig känna någon från Tjeckien, utan bara utbyteselever, så ha det i åtanke. En av mina rumskamrater lyckades däremot hitta massvis med folk från Tjeckien att hänga med, så det är absolut möjligt. 

## Fritid och sociala aktiviteter

Fritid finns det gott om i Prag, och under mitt utbyte åkte jag på tre resor med mina kompisar. Jag reste till Berlin, Budapest, och Dresden under mitt utbyte. Att resa med tåg och buss genom Europa var inte svårt eller dyrt när man bor i Europas mittpunkt, och jag kände också andra utbyteselever som åkte på sina egna resor till andra städer. Har man tid rekommenderar jag starkt att man reser till andra länder. Skaffar ni studentkortet (ISIC) så blir biljetterna dessutom billigare. 

## Hållbarhet 

Prag har ett brett nätverk med spårvagnar, tunnelbanor och bussar för att ta sig runt i Prag. Staden centrum är ganska litet, så ifall det är så att det inte åker någon kommunaltrafik dit du vill, så kan du oftast gå dit istället. 

## Rekommendationer och övriga reflektioner

Åk på resor! Vare sig det är inom Tjeckien eller inte, att resa är superbilligt om du har studentkortet, och det finns så mycket att se som jag själv inte hade tid för, men som jag hade lätt gjort om jag hade mer tid. 
