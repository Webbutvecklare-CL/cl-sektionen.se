# Grupper

Här kan du hitta information om de olika grupper som finns i Dubbelspexet.

Är du också intresserad av att vara med? Läs mer om hur du kan söka [här](http://www.dubbelspexet.com/intresseanmalan/)!

## Scengrupper

Dessa grupper passar dig som vill stå på scenen och visa upp dina förmågor för en exalterad publik.

### A-skådis

Skådespelarna som kommer ha allas ögon och öron på sig under i stort sett hela föreställningen! Här kan det vara ett plus om du har erfarenhet av att stå på scen, men det är självklart inte ett måste. Vår duktiga regissör jobbar stenhårt för att hjälpa A-skådis med sina improvisationsfärdigheter.

### B-skådis

B-skådis spenderar mycket tid på scenen och har en väsentlig roll i spexet, men har inte samma huvudfokus som A-skådis. B-skådis kan även jobba väldigt nära med dansgruppen, vilket innebär att B-skådis även kan få vara med i vissa dansnummer som bakgrundsdansare.

### Dans

Om du vill stå på scenen men undvika att memorera repliker och improvisera utrop, då kan dansgruppen vara någonting för dig! Dansvana sedan tidigare är så klart ett plus, men inte ett måste. Vi sätter ribban utifrån erfarenheten hos våra dansare så är du det minsta sugen så rekommenderar vi att du söker!

### Kör

Drömmer du om att doa och tjalalalala hela dagen lång? Då är kör någonting för dig! Här får du bidra till någonting extra i varje låt och med vår sångchef får du träna upp dina stämband till nästa nivå!

### Musik

Gruppen som ser till att det finns musik till alla sångnummer, och ljudeffekter där det behövs. Om du kan hantera ett instrument passar du troligtvis in här!

## Bakom kulissen

Dessa grupper passar dig som vill hjälpa till med det viktiga arbetet bakom kulissen. Oavsett om du tycker om att pyssla, knåpa, sy, sminka, måla, eller bygga så kan dessa grupper passa dig!

### Dekor

Vill du vara på scenen hela tiden utan att behöver lära dig repliker, dans eller sång? Samtidigt som du lär dig att lösa problem och hantera verktyg? (Vilken student vill betala en hantverkare?) Då är dekor perfekt för dig!
Dekorgruppen är ansvariga för allt på scen, som inte är (på) skådis, och passar dig som vill bygga, måla, pyssla, pynta och pilla.

### Kostym

Gruppen som ser till att alla scengrupper har någonting att ha på sig (eller inte, beroende på spexets handling…). Passar dig som vill sy, måtta, och styla.

### Smink

Gruppen som tar fram de bästa egenskaperna hos scengrupperna! Passar dig som gillar att sminka och styla!

### Teknik (Ljud och Ljus)

Gruppen som ser till att ljud och ljus fungerar under föreställningarna. Är mest arbete under själva föreställningarna – men inte mindre viktigt för det! Om du är intresserad av ljud- och ljusteknik är detta gruppen för dig!

## Andra grupper

Dessa grupper passar dig som vill hjälpa till på ett hörn med att göra spexet riktigt bra. I år vill vi jobba på att verkligen integrera dessa grupper med alla grupper som har med själva framträdandet att göra, men du väljer självklart själv hur mycket tid du vill lägga ner på att vara med!

### Manus

Manusgruppen är den grupp som lagt grunden för hela spexet. Utan manus = inget spex, som man brukar säga. De har jobbat sedan januari men att skapa ett manus fyllt av känslor, ordvitsar och drama. Det är även manusgruppen som skrivit de flesta låttexter till spexet.

### PR

PR-gruppen är nog den viktigaste gruppen av de alla, för utan PR ingen publik – och vad vore ett spex utan en publik att spela för? Gruppen passar dig som vill ge utlopp för kreativa sidor, så som att designa affischer, göra märken eller fotografera. I år kan vi dessutom erbjuda Photoshop till den som vill lära sig arbeta med det! Tar även hand om sponsorer.

### Event

Event är gruppen för dig som vill fixa en skön stämning inom spexet! Event kan göra allt möjligt, allt från att fixa gasquer till mindre häng och hjälpa till på spexets alla evenemang.
