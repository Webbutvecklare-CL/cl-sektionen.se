# Vad är ett spex?

## Spex – vaddå?

Ett spex är en form av teater, fast där publiken kan interagera med skådespelarna med så kallade utrop. Det kan vara i stil med “på tyska!” eller “golvet är halt!”, och ger personerna på scenen någonting nytt att förhålla sig till utöver manuset som de redan följer.

Spex uppstod på 1850-talet bland studenterna i Uppsala som motpol till de grekiska och latinska draman man studerade. Spex spred sig snabbt över hela Sverige och i Lund uppstod den så kallade ”Lundaskolan” som frånsade sig traditionen att skriva replikerna på rim. KTH satte upp sitt första spex 1867, och det är från denna grupp THS:s studentförening Kårspexet härstammar.
Idag kan man ofta beskriva spex som en typ av komisk musikal, då de flesta spexen innehåller både musiknummer och märkliga ordvitsar. Handlingen i ett spex baserar sig nästan alltid på en känd historisk händelse, även om spexet i sig sällan är historiskt korrekta. Spex innehåller även traditionellt sett kända historiska karaktärer, men kanske inte alltid från helt rätt tidsålder eller med helt historiskt korrekta relationer till övriga karaktärer. Om du aldrig har varit på ett spex tidigare så är det verkligen en upplevelse utöver det vanliga, så ta chansen och se ett spex redan idag! På KTH finns många sektionsspex däribland de största är Fysikalen (Fysiksektionen), Jubelspexet (Maskinsektionen), iSpexet (Sektionen för industriell ekonomi), META spexet (Sektionen för medieteknik och Datasektionen), Krexet (Kemisektionen), KVSIF (Samhällsbyggnadssektionen) och Bergsspexet (Bergssektionen).

## Vad är då Dubbelspexet?

Jo, Dubbelspexet är det spex som CL- och W-sektionerna har tillsammans. Precis som sektionerna så är spexet väldigt ungt – det startades 2013 av några spexiga personer på W-sektionen. Gråttan är dock en liten plats, och CL fick snabbt nys om spexet och ville så klart också vara med. Idag symboliserar det ett samarbete sektionerna emellan där vi skapar riktigt grymma spex varje år! Om du är nyfiken kan du läsa vidare om [tidigare föreställningar](/dubbelspexet#tidigarespex) som Dubbelspexet har satt upp, eller varför inte läsa om [Dubbelspexets histora](/dubbelspexet#historia)!

Alltså det låter ju fett med skoj, hur kan jag vara med?!
Kul att du frågar! Spana in den här [sidan](/dubbelspexet#intresseanmalan) för mer information om hur du kan söka till vårat spex!

Om du vill läsa mer om vad man faktiskt kan göra i spexet kan du kolla sidan om [grupper](/dubbelspexet#grupper), där står allt du behöver veta om spexets olika grupper.
