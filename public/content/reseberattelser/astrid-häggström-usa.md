# Astrid Häggström – USA

<img src="../../media/reseberattelser/astrid-häggström.jpg" class="rese-top">

Universitet: Iowa State University  
Termin: HT 2018  
Inriktning: Energi och Miljö

## Innan avresa

Innan jag åkte behövde jag fixa visum. Jag fyllde först i en ansökan online och fick sedan åka till Amerikanska ambassaden. Inför besöket på ambassaden behövde jag ha vissa papper, bl.a. personbevis från skatteverket och intyg om försörjning. Skolan som jag åkte till krävde även att att jag hade en försäkring. Försäkringen från Kammarkollegiet var tillräcklig, men jag behövde skicka in försäkringsbeviset till universitetet för godkännande. Universitet krävde att man var vaccinerad mot mässling och rekommenderade även vaccination mot hjärnhinneinflammation. Innan skolstart behövde jag ta fram mitt vaccinationsintyg med bevis om att jag fått tre doser av mässlingvaccinet. Jag tog dock inte vaccin mot hjärnhinneinflammation

## Ekonomi

Jag ansökte om KTHs stipendium för resan och fick ca 6000 kr. Det hjälpte till att betala för flygbiljetterna. Ansökte även om utökat CSN under resan och blev beviljad detta. Det gav ungefär 2000 kr extra per månad utöver det vanliga lånet.

## Boeende

Jag bodde "off campus" vilket innebär att jag inte ansökte om bostad via Universitetet. Jag hittade mitt boende genom att googla efter olika boenden i Ames (staden där universitet låg) och jämförde priser mellan dessa. Jag bodde i en delad lägenhet med fyra sovrum och två badrum. Området låg ungefär 3 km från campus och det tog 10-15 min att ta sig med bussen. Bussen var smidig och gratis för alla studenter!

## Studierna

Undervisningen på universitetet var väldigt olik KTH. Klasserna var betydligt mer lik gymnasiet i och med att det var små grupper om 20-30 personer och det var obligatorisk närvaro under alla moment i tre av av de fyra kurser jag läste.

Dagarna på Universitet varierade, men samma schema upprepades varje vecka. Vanligtvis var det antingen lektioner under förmiddagen mellan 8 och 13 eller så låg lektionerna under eftermiddagen mellan 12 och 17. Lektionerna var mellan 50 och 80 minuter och alltså kortare än på KTH, men det var ingen paus.

Oftast kom jag antingen in till universitet innan lektionerna började eller stannade efter att jag slutat för att plugga och åt därför oftast lunch på campus. På college är det väldigt vanligt att studenterna köper ett måltidspaket vilket innebär att de kan gå till en lunchmatsal och äta buffé antingen alla eller vissa måltider, därav finns det nästan ingen kultur att ha med sig matlåda. Jag valde dock att inte köpa måltidspaketet och hade ofta med lunch eller köpte något på campus. Nackdelen med att ha med mat var att det var väldigt svårt att hitta mikrovågsugnar, men det fanns bra lunch att köpa. Framförallt i foodtrucks som stod på campus.

**Jag läste följande kurser:**

- GLOBE 120 Geography of global resource systems. Tillgodoräknas som valbar kurs
- STAT 231 Probability and statistical interference for Engineers. Tillgodoräknas som Tillämpad statistik SF1910
- ENV S 108 Introduction to Oceanography. Tillgodoräknas som valbar kurs
- ENV S 345 Pupulation and Society. Tillgodoräknas som valbar kurs
- Fritid och sociala aktiviteter

Iowa är en liten stad med mycket studentliv. På fritiden tränade jag en del på skolans superfina gym där man hade tillgång till bassänger, basketplaner, gym, badminton, klättring etc. Collagesport är väldigt stort så jag köpte säsongskort och gick ganska ofta och tittade på Amerikansk fotboll och basket. På helgerna gick jag ofta ut på barerna i Ames och hängde med kompisar och spelade biljard. Utöver det försökte jag se så mycket som möjligt under tiden i USA så passade på att resa under helger och lov.

Det bästa med utbytet är erfarenheten av att ha bott utomlands och studera på ett universitet i USA!
