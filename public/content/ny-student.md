På KTH arrangeras ett välkomnande för alla nya studenter av äldre studenter som läser vid KTH som kallas för mottagningen. CL:s mottagning är speciellt framtagen för dig som ska påbörja dina studier vid Civilingenjör och Lärarprogrammet. Mottagningen finns till för att du som ny student vid KTH ska ha möjlighet att lära känna både klasskamrater och äldre studenter samt för att ge dig goda förutsättningar att påbörja dina studier på KTH. Alla aktiviteter under mottagningen är frivilliga (förutom uppropet) och du är med på så mycket eller lite du vill!

CL:s mottagning börjar i anslutning till uppropet för Civilingenjör och Lärarprogrammet på KTH i mitten av augusti (två veckor innan terminen startar) och pågår sedan under de två veckorna mellan uppropet och programmets uppstart samt första veckan efter terminsstart, parallellt med den första studieveckan på KTH. Mottagningen består av alla möjliga aktiviteter, inklusive lekar, matteövningar, gasquer (fester), rundvandring på KTH, information om THS (Tekniska Högskolans Studentkår) och en övernattning på Osqvik. Allting avslutas med en härlig banquet som heter Adeptgasquen. Mottagningen är helt enkelt det bästa sättet att starta de bästa fem åren av ditt liv!

Om du har några frågor är du varmt välkommen att maila mottagningen@cl-sektionen.se

Välkommen!
